---
author: Byrokrates
comments: true
date: 2014-07-15 22:52:31+00:00
layout: post
link: http://byrokrates.cz/2014/07/15/apel-na-pud-sebezachovy-aneb-k-cemu-jsou-politikum-urednici/
slug: apel-na-pud-sebezachovy-aneb-k-cemu-jsou-politikum-urednici
title: Apel na pud sebezáchovy aneb k čemu jsou politikům úředníci
wordpress_id: 1118
categories:
- Reforma
---

Britský premiér předvedl, že silná státní správa a moc politiků jdou ruku v ruce. Čeští politici by to měli také pochopit. Nejlépe hned dnes při projednávání návrhu zákona o státní službě.

V Británii jsme v úterý byli svědky dvou zdánlivě protichůdných událostí. První byla obměna vlády, ve které premiér David Cameron demonstroval svou absolutní moc jmenovat a propouštět ministry své vlády. Cílem výměny bylo signalizovat veřejnosti, kteří politici mají uvnitř strany vliv, kteří jsou považování za úspěšné a kteří ne. Byla to ryzí, surová politika.

Druhou událostí bylo [oznámení](https://www.gov.uk/government/news/pm-announces-new-chief-executive-position-at-the-heart-of-the-civil-service) premiéra, že zřizuje nový post CEO státní správy, tedy obdobu generálního ředitele, jak je známe ze soukromého sektoru.

Paradox? Nikoli. Cameron chápe, že nejenom dobro lidu, ale i moc politika závisí na silné, efektivní státní správě: bez ní totiž nemůže politik dosáhnout toho, k čemu si ho lidé zvolili - a bez toho se může jít po dalších volbách klouzat. V novém postu šéfa státní služby vidí premiér způsob, jak zajistit, že Civil Service bude takříkajíc "fit for purpose" - že bude politikům a veřejnosti sloužit, jak má.

Shodou okolností ve stejný den začali čeští poslanci projednávat nový návrh zákona o státní službě. Dění ve sněmovně zatím ukazuje, že Cameronovu lekci čeští politici nechápou. Návrh zákona má spoustu chyb, které opozice oprávněne kritizuje, teď ale hrozí, že spolu s vodou - detaily zákona, které kritizují, politici vylejou i dítě - přínosy zákona, potažmo přínosy užitečných institutů, které zákon zavádí. Média i politici příliš často mluví o superúřednících o superúřadech, jako by apriori hrozilo, že náš stát bude řídit tlupa nevolených technokratů. Přitom silné řízení státní správy jako celku je ve státech s výkonnými, kvalitními úřady pravidlem a s mocí a vlivem politiků se nevylučuje - naopak.

<!-- more -->

Jistou naději poskytl Zbyněk Stanjura, který v [rozhovoru s Danielou Drtinovou](http://video.aktualne.cz/dvtv/debata-poslancu-obstrukce-kvuli-sluzebnimu-zakonu/r~07d8a26c0c2e11e49756002590604f2e/) ukázal, že si uvědomuje přínos dobrých úřadů pro politika: prohlásil, že "dobře fungující úřad je pro politika dar". Pak ale argumentoval pro vyškrtnutí ředitelství státní služby z návrhu zákona a pro jmenování státních tajemníků ministry, čímž ukázal, že nerozumí, kudy vede cesta k efektivním institucím.

V tom není Stanjura výjimkou: obavy ze jmenování vysokých úředníků a fobie z nové instituce mnohým zabraňují v základních úvahách. Ano, detaily jmenování vysokých úředníků jsou v zákoně problematické, ale to není důvod pro zrušení pozice státních tajemníků nebo ředitelství státní služby.

Začněme tedy raději u úplných základů: k čemu je ministrovi úřad?

Pro ministra jsou úřad a jeho lidé základní pákou, která mu umožňuje převést ve skutečnost cíle, jejichž realizací ho voliči pověrili. Efektivní státní správa je tedy nejen předpoklad fungujícího státu, který nepáchá průšvihy, ale i předpoklad fungování demokracie a předpoklad úspěchu politika.

Aby státní správa tuto svou funkci v rámci demokratického systému plnila, ideálně "směrem k ministrovi" hraje několik rolí:





  * **Rádce v oblasti veřejných politik.** Dobré ministerstvo umí na popud ministra "chci vyřešit problém X" vygenerovat několik variant řešení problému X a poukázat na jejich výhody a nevýhody z hlediska realizovatelnosti, rizik, nákladů, dopadů a různých trade-offs. Je na ministrovi, aby varianty zvážil a rozhodl, jak dál; při tom se může nebo nemusí řídit radami úředníků - k tomu viz "brzda" níže.



  * **Vykonavatel.** Jakmile ministr rozhodne, jak chce daný problém řešit, je na úřadu, aby řešení zrealizoval - od psaní legislativy přes design fungování konkrétního opatření a zprovoznění IT systémů až po implementaci v terénu. V tomto i předchozím rozměru je samozřejmě ministerstvo jako úřad ministrovi k službám. Proto nelze státní správu zcela odpolitizovat - ministerstvo ve výsledků musí realizovat opatření na plnění cílů, se kterými přišel ministr; lze jen lépe nebo hůře nastavit pravidla setkávání světa politiky se světem státní správy. Toto setkávání se zhmotňuje především v osobě státního tajemníka, ten může ministrovi podávat nestranné rady pouze tehdy, pokud jeho jmenování a kariéra nejsou závislé čistě na vůli ministra (viz též další body).



  * **Brzda špatných nápadů**. Ministr neví vše - není expert na management a veřejnou správu, je politik, který se do své pozice dostal na základě odlišných dovedností. Úkolem úředníka je mu toto připomenout a poradit. Toto je samozřejmě zásadní třecí plocha mezi úřadem a politikem: cíle politika se ne vždy překrývají s veřejným zájmem, a představy politika o tom, jak se věci mají dělat, se ne vždy kryjí s tím, co je reálné, proveditelné, rozumné. Úřednictvo má mít expertizu a zkušenosti o tom, co funguje a co ne, a má mít možnost (a odvahu) ministrovi sdělit, že některý z jeho nápadů je takříkajíc mimo mísu. (Různé státy se liší v tom, jak snadno může ministr rady úředníků ignorovat. Anglicky se to hezky jmenuje "speaking truth unto power" a britský Civil Service na to má celý [institucionální mechanismus](http://www.instituteforgovernment.org.uk/publications/following-pound).) Toto, ač se to na první pohled nezdá, je pro politiky velká pomoc. Bez ní - kdyby se pokusili realizovat každý svůj nápad - by totiž měli máslo na hlavě mnohem častěji. Brzdná role - neboli role upřímného rádce - je další důvod, proč by jmenování nejvyšších úředníků nemělo záviset na vůli ministra.



  * **Brzda nezákonnosti.** Výkon státní správy má i pro politiky nějaké právní limity, a i v těchto případech má úřednictvo být schopno ministra brzdit. O tom by neměl být důvod debatovat.



  * **Kromě toho úřad vykonává běžné činnosti:** řídí a udržuje sám sebe v chodu, vede správní řízení, dohlíží na fungování jných částí veřejného sektoru, atd. Tyto věci jsou podstatné z hlediska občana a z hlediska fungování veřejného sektoru jako celku; samozřejmě zajímají i ministra, protože případné průšvihy v této oblasti nejspíš spadnou na hlavu politikům.






Je bizarní, že se politici v debatě o služebním zákoně tak často zaměřují právě na "legálně brzdnou" roli státní správy, která přece vyvěrá ze samotného základu právního státu, a zcela ignorují příležitost zkvalitnit státní správu v ostatních rozměrech, z čehož mohou sami velmi benefitovat.

A teď k tomu, jak toho docílit. Mají-li státní úřady plnit svou funkci opory politiků, potřebují nejen tolik omílané odpolitizování a profesionalitu, ale také _vedení a management_, které jsou předpokladem profesionality a efektivity. Proto britský premiér zřizuje post ředitele státní správy a právě to by měli brát v potaz i naši politici.

Centrální řízení, jak jej navrhuje zákon o státní službě, je nedokonalé a minimalistické, a to nejen ve srovnání se světem nebo s Cameronovým plánem. Ředitelství české státní služby spíš než korporátním centrem bude kostrou centrálního HR, stejně jako státní tajemníci budou spíše personálními řediteli.

Tento minimalismus v nastavené roli ředitelství státní služby bohužel znamená, že těžiště práce ředitele, tedy nominálního šéfa státní služby, bude spočívat v několika aspektech personalistiky (především řešení výběrových řízení) a ve velkém množství správních řízení, a naopak relativně málo důrazu se klade na opravdový management, tedy řízení výkonu, hodnocení vysokých úředníků, udržování a rozvoj kádru vysokých úředníků, kontrola a vynucování realizace vládních priorit, atd. To samé v malém platí pro roli státního tajemníka. Ale vznik ředitelství a zřízení pozice státních tajemníků i ve formě navrhované v zákoně jsou alespoň začátkem a je to lepší než nic - což lze vztáhnout na více aspektů služebního zákona.

Pokud ale máme mít alespoň tento začátek, a pokud to politici myslí s reformou státní správy vážně, měla by se jejich debata nad zákonem odvíjet od tohoto základního poznatku: že efektivní státní správa je předpokladem úspěchu politika. Pokud tomu tak nebude, budeme se muset domnívat, že buď nejde o reformu státní správy, nebo že naši politici nemají pud sebezáchovy.
