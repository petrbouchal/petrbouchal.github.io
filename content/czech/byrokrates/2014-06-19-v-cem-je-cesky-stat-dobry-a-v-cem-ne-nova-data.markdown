---
author: Byrokrates
comments: true
date: 2014-06-19 21:41:43+00:00
layout: post
link: http://byrokrates.cz/2014/06/19/v-cem-je-cesky-stat-dobry-a-v-cem-ne-nova-data/
slug: v-cem-je-cesky-stat-dobry-a-v-cem-ne-nova-data
title: 'V čem je český stát dobrý a v čem ne: nová data'
wordpress_id: 916
categories:
- Reforma
---

Experti z LSE a berlínské Hertie School of Governance minulý týden zveřejnili každoroční [_Governance Report_](http://www.governancereport.org/home/the-2014-report/). Letošní zpráva se zaměřila na kapacitu státu vládnout. Kromě pokusu uchopit tento pojem studie přináší i větší množství dat o fungování státního aparátu téměř 200 zemí. Byrokrates se byl podívat na křtu publikace a pak si hrál s daty. Následuje několik poznámek o tom, co zjistil.

<!-- more -->

Data jsou sestavena tak, aby pomohla osvětlit rozměry v modelu vládnutí, který autoři studie vyvinuli, ale některé ukazatele jsou velice informativní i samy o sobě. Dávají nám totiž nahlédnout a srovnat, jak státní spravy různých zemí fungují - jak dobře se umí koordinovat, jakou mají kapacitu zpracovávat a využívat informace, atd.

To je rozdíl oproti většině existujících indikátorů, které se typicky zaměřují na to, _jaká státní správa je_ (zkorumpovaná či ne, zpolitizovaná či ne, viz index vnímání korupce), nebo naopak na to, _jakých dosahuje výsledků_, často ve velké míře zobecnění (konkurenceschopnost, kvalita či otravnost regulace, viz World Bank Governance Indicators). To vše je důležité, ale obzváště zajímavá jsou nová data o té tajemné zóně mezi těmito dvěma póly - tedy _jak státní zpráva umí dělat to, co dělá_. Informace o tomhle rozměru kvality vládnutí jsou podstatné pro pojmenování silných a slabých míst.

Pro obrázek níže jsem vybral několik indexů z dat studie, které relativně dobře vystihují právě konkrétní aspekty vládnutí jako něčeho, co veřejné organizace _dělají_. Pro kontext jsem přidal index výsledků vládnutí - ten zahrnuje např. kvalitu zdravotnictví, školství, nebo životního prostředí. Českou republiku jsem postavil do srování se státy v regionu i s státy, které mají relativně kvalitní a výkonnou státní správu.

[![Zdroj: autor na základě dat Governance Report 2014](http://byrokrates.cz/wp-content/uploads/2014/06/Rplot01.png)](http://byrokrates.cz/?attachment_id=922)

Zdroj: autor na základě dat Governance Report 2014

Na první pohled se nabízí několik postřehů:





  * podobná historie středo- a východoevropských zemí neznamená nutně podobnou kvalitu fungování státní správy



  * v tomto kontextu Česká republika nevychází nic moc - naopak má historicky oproti ostatním zemím regionu lepší předpoklady nebýt na chvostu, kterých ale, zdá se, nevyužíváme



  * Český stát produkuje relativně slušné výsledky jaksi navzdory kvalitě fungování veřejných institucí - mezi těmito dvěma body ale leží spousta intevenujících faktorů, takže není radno z toho vyvozovat příliš silné závěry



  * Data se shodují s mou domněnkou, že český stát je výrazné "siloizovaný" neboli trpí "resortismem" (viz index _kvalita koordinace_). O tom jsem psal a varoval, že nový služební zákon to může ještě zhoršit.



  * Stejně tak si česká byrokracie nevede moc dobře co se týče analytické kapacity, tedy schopnosti sbírat a zpracovávat informace.






A abych nezůstal dlužen data o tom, jaká že tedy česká státní správa je z normativnějšího pohledu (nestrannost, profesionalita/"nezpolitizovanost" ve srovnání s ostatními:

[![Rplot04c](http://byrokrates.cz/wp-content/uploads/2014/06/Rplot04c.png)](http://byrokrates.cz/wp-content/uploads/2014/06/Rplot04c.png)

Zdroj: autor na základě dat Governance Report 2014

Vše je samozřejmě potřeba brát _cum grano salis_. Pár základních informací o tom, o jaká data se vlastně jedná a kde může být háček:





  * Některá data jsou nová (typicky expertní průzkumy), některá převzatá z existujících projektů, například World Bank Governance Indicators a Doing Business Survey, Global Integrity Report, goteborgské týmu Quality of Government Project, World Justice Project, atd.; dále dataset obsahuje jsou kompozitní indexy. Je potřeba sledovat, ze kterého zdroje data prochází - např. letmý pohled na data Anti-Corruption Agency Initiative naznačuje, že od indikátorů postavených na tomto zdroji je dobré se držet dál.



  * Data trpí typickými nedostatky expertních průzkumů, průzkumů vnímání atd., podle zdroje, ze kterého pocházejí (některé dokonce stojí na hodnocení jednoho autora národní části dané studie).



  * Některé indexy, zahrnuté v datovém souboru Governance Report, nemají jasný analytický význam - je tedy potřeba se zajímat o to, jaké proměnné padly do jednotlivých indexů






Data, codebook, shrnutí a první kapitola studie jsou dostupné na [webu Governance Report.](http://www.governancereport.org/home/the-2014-report/)
