---
author: Byrokrates
comments: true
date: 2014-11-27 22:03:34+00:00
layout: post
link: http://byrokrates.cz/2014/11/27/hleda-se-vypracovatel-pisemne-prace-zn-sef-statni-sluzby/
slug: hleda-se-vypracovatel-pisemne-prace-zn-sef-statni-sluzby
title: Hledá se vypracovatel písemné práce, zn. šéf státní služby
wordpress_id: 1368
categories:
- Reforma
---

Ministerstvo vnitra vypsalo výběrová řízení na [náměstka pro státní službu](http://www.mvcr.cz/clanek/zpravodajstvi-oznameni-o-vyhlaseni-vyberoveho-rizeni.aspx) a [personálního ředitele státní služby.](http://www.mvcr.cz/clanek/oznameni-o-vyhlaseni-vyberoveho-rizeni.aspx)

![Inzerat](http://byrokrates.cz/wp-content/uploads/2014/11/Inzerat1.png)

Pár dobrých zpráv, pár horších. Napřed ty dobré.

<!-- more -->

Kolem jmenování výběrové komise se nestrhla politická ani jiná rvačka.

Vše probíhá načas a viditelně - inzerát vyšel i přes vládní twitter účet.

https://twitter.com/strakovka/status/538062406816395264

Ty horší:

Lhůta a inzeráty, což spolu souvisí. Lhůta 14 dnů do uzávěrky přihlášek vystačí tak akorát na to, aby adepti přelouskali oznámení o výběrovém řízení, ve kterých se to hemží paragrafy a frázemi jako "prázdná množina osob", ale chybí tam téměř cokoli o tom, co má úspěšný kandidát umět.

Třešničkou na dortu je požadavek na dodání



<blockquote>
  písemné práce v rozsahu maximálně pěti normostran na téma 'Koncepce naplňování/implementace zákona o státní službě v období do 3 let od účinnosti zákona'.
</blockquote>



Ten požadavek sám o sobě je logický, jen to označení "písemná práce" jako by naznačovalo, že kvalifikaci prokazuje schopnost "vypracovat písemnou práci na téma", nikoli mít a umět zrealizovat koncepci státní služby. Inu, přímý důkaz, že pokud si nový šéf státní služby vytkne za cíl zlepšit proces najímání zaměstnanců, bude mít co dělat.

Ne že by to byla kdovíjaká katastrofa, ale taky z toho zrovna nečiší chuť vlády, potažmo ministra vnitra, udělat solidní, profesionální výběrové řízení s jasnou motivací pohnout se státní správou vpřed. Minimálně v popisu výběrového řízení zvítězila forma nad obsahem.

A potom [výběrová komise](https://apps.odok.cz/djv-agenda?p_p_id=agenda_WAR_odokkpl&p_p_lifecycle=2&p_p_state=normal&p_p_mode=view&p_p_resource_id=downloadAttachment&p_p_cacheability=cacheLevelPage&p_p_col_id=column-2&p_p_col_count=1&_agenda_WAR_odokkpl_attachmentPid=VPRA9R9JDVPW), která budí rozpaky. Tady je:





  * **Jana Vildumetzová**: náměstkyně ministra vnitra pro veřejnou správu a legislativu (od 1. prosince). Někdejší starostka Horního Slavkova za ODS, v současné době vede Svaz obcí a měst.



  * **Robert Pelikán**: první náměstek ministryně spravedlnosti od letošního června, ve státní správě je od letošního února.



  * **Jiří Nováček**: první náměstek ministra vnitra pro vnitřní bezpečnost. Ve státní správě poprvé v roce 2005-6, pak od 2009, vždy na pozicích náměstků a šéfů poradců či kabinetu.



  * **Monika Pálková**: náměstkyně ministra vnitra pro sociální, zdravotnické a právní zabezpečení, bezpečnostní výzkum a programové řízení. Na ministerstvu vnitra od roku 2007, náměstkyní od února 2014.



  * **Pavel Dvořák**: od ledna 2014 šéf Úřadu vlády; vzděláním a praxí strojař, někdejší tajemník městského úřadu Slavkov u Brna.






Působí to, že si náměstci na ministerstvu vnitra vybírají dalšího do party. Nejde o jednotlivé členy. O většině z nich téměř nic nevím a nemám důvod pochybovat o jejich integritě a profesních kvalitách. Není ale jasné, že toto je nejlepší možná komise pro zhodnocení kandidátů na post šéfa státní služby, nebo že je složení komise s převahou zástupců vnitra dobrým startem ke jmenování někoho, kdo bude mít důvěru a autoritu napříč státní správou.

Nebo jinak: zákon (pokud vím) neříká, jaké lidi lze do komise jmenovat - vláda měla volnou ruku. Opravdu není v Česku (neřku-li v zahraničí) kromě několika náměstků ze tří úřadů nikdo, koho by stálo za to mít ve výběrové komisi na jeden z nejdůležitějších postů ve státní službě?

Přes to všechno nelze než přát výběrové komisi úspěch a státní službě vše dobré. Náměstek pro státní službu a jeho kolegové budou bohužel omezeni nekvalitním zákonem. Přesto, nebo možná právě proto, může věci opravdu prospět, pokud se podaří jmenovat člověka s dobrými nápady, osobní integritou a schopností a chuťí s věcmi pohnout.
