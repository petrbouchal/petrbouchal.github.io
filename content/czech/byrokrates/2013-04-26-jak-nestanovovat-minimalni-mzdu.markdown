---
author: Byrokrates
comments: true
date: 2013-04-26 13:00:00+00:00
layout: post
link: http://byrokrates.cz/2013/04/26/jak-nestanovovat-minimalni-mzdu/
slug: jak-nestanovovat-minimalni-mzdu
title: Jak (ne)stanovovat minimální mzdu
wordpress_id: 59
categories:
- Public policy
tags:
- Evidence based policy
- Minimální mzda
---

Se zpožděním jsem si pustil [Hydepark ČT24 z 9. dubna](http://www.ceskatelevize.cz/specialy/hydepark/9.4.2013/) s [Danielem Münichem](http://blog.aktualne.centrum.cz/blogy/daniel-munich.php) o navrhovaných opatřeních na podporu zaměstnanosti a dalších tématech.

<!-- more -->

Kromě věcně výborných vstupů patří Danovi velké díky i za to, že jeho odpověď na téměř všechny otázky zněla, ve zkratce, "potřebujeme politiku založenou na důkazech". Problém v rozhodování ve veřejné správě je často v tom, že:



	
  * stát nemá dobrý popis daného problému (např. pořádně nevíme, co se děje na pracovním trhu);

	
  * nemáme ve zvyku zajímat se o to, jaké konkrétní dopady bude mít jedno nebo druhé opatření a zpětně o to, jestli zvolené opatření mělo požadovaný efekt. 


Řečeno slovy _policy wonks_ neumíme v Česku dělat veřejnou politiku založenou na důkazech - _evidence based policy_. Od 35. minuty dál se Dan dotkl i toho, proč to tak je - politická kultura a vzdělávací systém podle něj generují politiky, policy makery a novináře, kteří číslům a analýze nevěří; není poptávka ani schopnost podklady pro rozhodování používat. Nejsou to ale obecné řeči - v průběhu rozhovoru přichází i popis konkrétních slabých míst.

Tedy konkrétně: zaujal mě tento skvělý a ve zvukovém podání zábavný úsek kolem 18. minuty o tom, jak se stanovuje minimální mzda:


<blockquote>Ten proces je poměrně propracovaný a standardní. Ministerstvo práce zřejmě přijde s nějakým návrhem na základě... nebo... na žádném základě. (...) Nakonec se o tom pohádají politici v parlamentu. (...) V tom procesu často chybí ten úplný začátek, to znamená důkladné zmapování toho, jak se žije lidem a kterých lidí se to dotkne.</blockquote>


V přepisu se ztratil jemný humor, který vyplývá ze záznamu – totiž že proces stanovování minimální mzdy může být  "propracovaný a standardní" a zároveň zcela prostý jakéhokoli základu v poznatcích o realitě.

Pro případ, že se nad tím na MPSV někdo zamýšlí, se dopustím jednoho, na tomto blogu nikoli posledního, "jak se to dělá v Británii". Vzpomněl jsem si na to, protože jsem tento týden na internetu zahlédl [zprávu britské Low Pay Commission](http://www.lowpay.gov.uk/lowpay/report/pdf/9305-BIS-Low_Pay-Accessible6.pdf) o tom, jestli je potřeba zvyšit britskou minimální mzdu.

O co jde? V krátkosti: zavedení a systém stanovování výše minimální mzdy bylo jedním z [úspěchů při tvorbě veřejných politik](http://www.instituteforgovernment.org.uk/sites/default/files/the_mimimum_wage.pdf), na kterých se před nedávnem shodla skupina expertů ze státní správy.[
](http://www.instituteforgovernment.org.uk/our-work/better-policy-making/policy-successes)

[Krátká studie](http://www.instituteforgovernment.org.uk/sites/default/files/the_mimimum_wage.pdf) vzešlá ze setkáná expertů vysvětluje, jak zavedení minimální mzdy probíhalo, jak systém minimální mzdy funguje, a proč jej lze považovat za jeden z významných úspěchů posledních let. Studie stojí za přečtení celá, ale ve zkratce alespoň pár hlavních bodů:



	
  * Výši minimální mzdy každý rok v [rozsáhlé zprávě](http://www.lowpay.gov.uk/lowpay/report/pdf/9305-BIS-Low_Pay-Accessible6.pdf) reviduje odborná komise, tzv. Low Pay Commission. V té sedí akademičtí ekonomové, ale i zástupci odborů a zaměstnavatelů.

	
  * V Low Pay Commission se schází perspektivy odborů a firem - pro český kontext je podstatné, že je to forum na způsob tripartity, ale podle všeho konstruktivnější, postavené na informacích a odbornosti spíše než na silovém vyjednávání a "povinné konzultaci sociálních partnerů"

	
  * Protože se podařilo nastavit důvěryhodný systém stanovování výše minimální mzdy, za minimální mzdu se postavila levice i pravice - bylo tedy možné "nechat systém běžet" aniž by jej konzervativci po pozdějším nástupu k moci zrušili. To by se jim ostatně vymstilo, protože mapování situace, které Low Pay Commission provádí, ukázalo, že minimální mzda trhu práce neuškodila a některým zranitelným skupinám pomohla. Před volbami v roce 2005 dnešní premiér, tehdy stínový ministr průmyslu, uznal že "s minimální mzdou to dopadlo lépe, než jsme čekali."

	
  * Podstatné bylo i to, že labouristé, kteří s návrhem přišli, věc patřičně připravili už v opozici. Přitom se poučili z minulosti -  v 80. letech špatně připravený návrh na zavedení minimální mzdy, obsažený ve volebním programu, přispěl k volební porážce strany. Ostatně i z české praxe víme, že špatně provedené nápady často zdiskreditují jakékoli další pokusy řešit podstatné problémy.


Zmíněná komise není technokratický nástroj, jak důležitou otázku vyjmout z rukou politiků. Je to nástroj, jak opatření zavedené na politickou objednávku voličů a stranických programů realizovat inteligentně, na základě nejlepších odborných poznatků.

Politická otázka totiž zní, zda minimální mzdu chceme. Na tom jsme se v Česku shodli, soudě podle toho, že ji pravice nezrušila. Pak bychom se měli bavit o tom, jak  stanovovat výši minimální mzdy, která bude mít požadovaný efekt a minimální negativní dopady. To už je otázka empirická. Právě tady může nějaký institucionalizovaný odborný aparát pomoct.

Z takové komise, byla-li by v Česku zavedena, by musela padat konkrétní doporučení v duchu "zvýšit, nebo snížit, o tolik a tolik". Měli bychom tedy konečně jeden poradní orgán, který by nebyl jen místem pro ventilování marných nářků dotčených stran a jehož závěry by vláda nemohla ignorovat či provoz sboru sabotovat, jako to u některých poradních sborů dělá.

Navíc by to vládu přimělo komisi institucionalizovat, dát ji zázemí a jasně definovat požadavky na členy komise a výsledky jejich práce. Jinými slovy by to snad nebyl další NERV, kde u některých členů není jasné, proč jsou členy a jestli třeba nejsou ve střetu zajmu, a nejasné zadání pro celý sbor má za následek kolísavou kvalitu, intenzitu i koherentnost práce NERV i jednotlivých členů.

I Británie má s _evidence based policy_ problémy - ne vždy se daří dělat rozhodnutí na základě nejlepších možných poznatků, analýz a hodnocení dopadů. V případě stanovování mininimální mzdy se ale myslím můžeme poučit. Nejde ale ani tak o tu minimální mzdu - to poučení, které bychom si měli vzít, se týká způsobu rozhodování a tvorby veřejných politik obecně. Minimální mzda je v tom kontextu jen jednou z mnoha příležitostí ke zlepšení.
