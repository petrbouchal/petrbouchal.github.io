---
author: Byrokrates
comments: true
date: 2014-04-21 21:26:38+00:00
layout: post
link: http://byrokrates.cz/2014/04/21/zastupna-reseni-a-moudra-z-harvardu-jeste-k-urednicke-zkousce/
slug: zastupna-reseni-a-moudra-z-harvardu-jeste-k-urednicke-zkousce
title: 'Zástupná řešení a moudra z Harvardu: ještě k úřednické zkoušce'
wordpress_id: 697
categories:
- Lepší státní správa
---

Před pár dny jsem [psal o problematičnosti úřednické zkoušky](/urednik-nejmladsi-profese). Mezitím jsem shodou náhod narazil na video, které v obecnosti vystihuje neduh, jehož je návrh úřednické zkoušky symptom, a navíc zmiňuje právě úřednické zkoušky jako příklad:

[vimeo http://vimeo.com/91737294 width=500 height=281]

<!-- more -->

Ve zkratce:





  * Obecný problém: neumíme měřit dopady změn institucí a místo toho měříme dílčí intervence. Místo na výsledky se zaměřujeme na nástroje.



  * Následek: (nejen) rozvojové země hromadně přebírají institucionální změny kdysi provedené dnes rozvinutými zeměmi, aniž by bylo jasné, jestli dané změny povedou v dané zemi k cíli.



  * Příklad: neumíme měřit, jestli jsou zaměstnanci státu nabírání podle schopností, tak měříme, jestli musí skládat zkoušky - i když o vztahu mezi úřednickými zkouškami a kvalitou toho víme málo.






S konkrétním argumentem proti měření kvality vládnutí, jak je naznačen ve videu, by se myslím dalo úspěšně polemizovat, ale obecný přístup k logice institucionálních reforem je velice rozumný, získává si pozornost rozvojových ekonomů se zájmem o instituce a odkazoval jsem na něj, když jsem [popisoval rizika](/reforma-statni-spravy-navod-k-pouziti) stávajícího přístupu k reformě české státní správy. Závěrečných pár vět videa tento přístup dobře shruje téměř ve formě motta:



<blockquote>Ends and not means. Functionality, not form. We believe that if we focus on being successful in terms of functionality, we will find the right form for every place, and that is success.</blockquote>



Tyto věty by si měli nad stůl vyvěsit ti, kdo v těchto dnech nejspíš horečnatě dotváří kompromisně kompromisní znění návrhu zákona o státní službě. Usnadnily by jim vyvarovat se nepodloženého přebírání kousků jiných státních správ a vyrábění nefunkčních, ale efektních opatření a místo toho hledat řešení, která mají šanci něco zlepšit.

Pro navrhovanou úřednickou zkoušku to platí dvojnásob: nejen že není podložena argumentem o tom, jak pomůže zkvalitnit státní správu (_functionality_), ale navíc v navrženém provedení _není_ ani ověřeným institucionálním řešením (_form_): jak jsem psal, česká úřednická zkouška by byla v rámci srovnatelných zemí víceméně unikát.

Další informace:





  * Blog [Building State Capability](http://buildingstatecapability.com) a jeho [videa](https://vimeo.com/buildingstatecapability)



  * Na videu je [Matt Andrews](http://www.matthewandrews.typepad.com) (@governwell)



  * [Komentář a working paper přímo k problematice zmíněné na videu](http://buildingstatecapability.com/2014/04/16/getting-real-about-governance-and-governance-indicators/).






Přemýšlení rozvojových ekonomů se vyplatí sledovat - mnozí mají k poslední dobou co relevantního říct i nám [[1](http://chrisblattman.com/2013/03/04/frontiers-in-statebuilding-research/), [2](http://chrisblattman.com/2013/10/12/frontiers-of-science-development-economics-edition-ii/)], možná víc než leckterý akademik-expert na veřejnou správu.
